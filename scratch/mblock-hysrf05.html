<html>
<head>
<meta charset="UTF-8">
<title>Uso del sensore ultrasonico HY-SRF05 con mBlock</title>
<link href="../css/main.css" rel="stylesheet" type="text/css"></link>
<link href="css/mblock-hysrf05.css" rel="stylesheet" type="text/css"></link>
</head>
<body>
<p class="page-path"><a href="../index.html#mblock-hysrf05">risorse</a> | hy-srf05 con mblock</p>
<h1>Uso del sensore ultrasonico HY-SRF05 con mBlock</h1>
<p class="disclaimer"><strong>Attenzione:</strong> ho posto la massima cura ed attenzione nel redigere questi appunti; declino tuttavia ogni responsabilità per eventuali imprecisioni, errori od omissioni, così come declino ogni responsabilità per eventuali danni a cose, proprietà o persone derivanti dall'uso di questi contenuti.</p>
<p>Nell'ottica dello sviluppo di un percorso di avvicinamento al mondo dell'elettronica attraverso il connubio Scratch/Arduino, dopo una prima breve <a href="scratch-arduino.html">introduzione sull'argomento</a>, e dopo aver affrontato il <a href="scratch-tramonto.html">tema della calibrazione</a>, un passo ulteriore potrebbe consistere nell'utilizzare un sensore che richiede il rispetto di un semplice protocollo di comunicazione che vada però al di là della mera acquisizione di un valore analogico o digitale. La scelta è ricaduta sul sensore ultrasonico di prossimità HY-SRF05, che ha il pregio di essere particolarmente economico.</p>
<h2>Il sensore ultrasonico HY-SRF05</h2>
<p>Il sensore HY-SRF05 è un dispositivo che consente di determinare la presenza di un ostacolo e di stimarne la distanza. Il suo <span class="term">range</span> operativo è di 2&div;400cm, ed ha un'accuratezza di 2mm.</p>
<img src="img/mblock-hysrf05/hy-srf05_small.jpg">
<p class="illustration">Il sensore HY-SRF05</p>
<h3>Principio di funzionamento</h3>
<p>Il sensore determina la distanza dell'oggetto più prossimo che gli sta davanti emettendo un breve treno di impulsi ultrasonici ed attendendo l'eco di uno di essi, secondo il principio del <span class="term">sonar</span>. L'intervallo di tempo che intercorre tra l'invio del segnale e la ricezione del primo eco fornisce una misura indiretta della distanza che separa l'ostacolo dal sensore.</p>
<h3>Uso del sensore</h3>
<p>Il sensore HY-SRF05 dev'essere alimentato con una tensione di 5V sul pin <span class="pin">Vcc</span> e massa su <span class="pin">GND</span>. L'emissione del segnale ultrasonico viene comandata inviando un impulso elettrico della durata di almeno 10&micro;s sul pin <span class="pin">Trig</span> del sensore. In corrispondenza del fronte di discesa dell'impulso di comando il sensore emette, attraverso la capsula di trasmissione, una sequenza di 8 brevi impulsi ultrasonici a 40KHz, quindi porta a 5V il pin <span class="pin">Echo</span>, a indicare che è iniziata l'attesa del segnale di ritorno. Alla ricezione del primo eco ultrasonico, o al trascorrere del tempo massimo &ndash; <em>timeout</em> &ndash; di 30ms, la linea viene riportata a 0V.</p>
<p>Quella appena descritta è la cosiddetta modalità <em>standard</em> di funzionamento, compatibile con la versione SRF04 del sensore, detta anche <span class="term">dual-pin</span>, perché richiede l'uso di due pin, <span class="pin">Trig</span> e <span class="pin">Echo</span>. Se si connette il pin <span class="pin">OUT</span> a massa anziché lasciarlo scollegato, si attiva la modalità <span class="term">single-pin</span>: il sensore in questo caso invia il segnale di eco direttamente sul pin <span class="pin">Trig</span>, che diventa così una linea bidirezionale &mdash; utile nel caso si utilizzino microcontrollori con un numero limitato di linee di ingresso/uscita.</p>
<p>Nel caso si voglia implementare un controllo continuo della presenza o della poszione di un ostacolo, è bene evitare di lanciare impulsi troppo ravvicinati tra loro, perché potrebbero creare delle interferenze e indurre il sensore all'errore. Stando alle specifiche, conviene attendere almeno 50/60ms tra una misurazione e la successiva.</p>
<h3>Determinazione della posizione del sensore</h3>
<p>Se la durata dell'impulso sul pin <span class="pin">Echo</span> è pari a 30ms o più, si può concludere che non c'è nessun oggetto nel raggio d'azione del sensore. Se invece l'impulso ha una durata compresa tra i 25&micro;s e i 25ms, si può determinare la distanza dell'ostacolo applicando la seguente formula:</p>
<p class="formula">d = v &times; &Delta;t / 2</p>
<p>dove <span class="variable">d</span> rappresenta la stima della distanza tra il sensore e l'oggetto, <span class="variable">v</span> è la distanza del suono nell'aria e <span class="variable">&Delta;t</span> è la durata dell'impulso. Il fattore 2 a denominatore tiene conto del fatto che nell'intervallo di tempo misurato l'impulso ultrasonico ha coperto la distanza che separa il sensore dall'ostacolo due volte: una all'andata, una al ritorno.</p>
<p>Approssimando in prima istanza la velocità del suono nell'aria a 344m/s (in realtà dipende dalla temperatura dell'aria), desiderando inoltre esprimere la distanza in centimetri, nell'ipotesi che il tempo sia espresso in microsecondi la formula diventa:</p>
<p class="formula">d = 344 &times; &Delta;t / 1000000 / 2 &times; 100</p>
<p class="formula">d = 0,0172 &times; &Delta;t</p>
<h3>Controllo del sensore HY-SRF05 con Scratch</h3>
<p>Purtroppo nessuna delle estensioni di Scratch che comunicano con Arduino presentate <a href="scratch-arduino.html">qui</a> è adatta a controllare il sensore HY-SRF05: S4A interroga Arduino ogni 75ms, mentre S2A utilizza il protocollo <em>firmata</em>, che nella migliore delle ipotesi può essere spinto fino a 115200 baud, il che significa una velocità di trasferimento di 1 byte ogni 600&micro;s &mdash; senza dimenticare che firmata è un protocollo multi-byte e che l'estensione S2A è basata sul protocollo HTTP che ragionevolmente introduce un'ulteriore ritardo. Entrambe operano troppo lentamente per permettere di misurare intervalli di tempo dell'ordine delle decine di microsecondi.</p>
<h3>Controllo del sensore HY-SRF05 con mBlock</h3>
<p><a href="http://www.mblock.cc/">mBlock</a> è un ambiente di programmazione derivato da Scratch che integra un'estensione proprietaria per comunicare con Arduino secondo lo standard <em>firmata</em>. Nemmeno mBlock consente quindi il controllo diretto del sensore, tuttavia l'estensione per Arduino integrata in mBlock contiene un blocco apposito che controlla direttamente il sensore nella modalità <em>dual-pin</em>:</p>
<img src="img/mblock-hysrf05/mblock-ultrasonic-sensor.png">
<p class="illustration">Il blocco di mBlock per dedicato al sensore ultrasonico</p>
<p>Abbandonata la velleità di controllare direttamente il sensore, si può perlomeno verificare quando immediato sia il suo utilizzo in mBlock.</p>
<br>
<p class="note"><strong>Nota:</strong> tutti gli esperimenti sono stati condotti su Windows 7 64 bit con mBlock v. 3.4.2.</p>
<h2>Obiettivo</h2>
<p>L'idea è di utilizzare il sensore ultrasonico per creare una versione del gioco Pong in cui la la racchetta viene comandata dal movimento della mano anziché dalla tastiera:</p>
<img src="img/mblock-hysrf05/pong.png">
<p class="illustration">Una possibile implementazione di Pong</p>
<img src="img/mblock-hysrf05/pong-control.jpg">
<p class="illustration">Controllo manuale(!) della racchetta &ndash; le due matite colorate delimitano il campo d'azione</p>
<p>Si è arbitrariamente deciso di fissare un campo d'azione di 10 centimetri di larghezza, posto a 10 centimetri dal sensore: muovendo la mano all'interno di questa zona si sposta di conseguenza la racchetta sullo schermo del computer.</p>
<p>Con una certa sorpresa, i primi esperimenti hanno evidenziato una certa &ldquo;irrequietezza&rdquo; della racchetta: pur mantenendo la mano ben ferma all'interno del campo d'azione, essa oscillava in modo irregolare, con tale entità da rendere praticamente impossibile il gioco.</p>
<h2>Il circuito</h2>
<p>Il circuito è di semplice realizzazione, non necessitando di alcun componente esterno:</p>
<img src="img/mblock-hysrf05/board_small.png">
<p class="illustration">Schema di collegamento del sensore: alimentazione, <span class="pin">Trig</span> sul pin 13 di Arduino, <span class="pin">Echo</span> sul 12.</p>
<img src="img/mblock-hysrf05/circuit_small.jpg">
<p class="illustration">Realizzazione pratica del circuito: filo giallo per il trigger, blu per l'eco</p>
<a name="mblock"></a>
<h2>Acquisizione dei dati con mBlock</h2>
<p>mBlock è liberamente scaricabile dal <a href="http://www.mblock.cc/download/">sito ufficiale</a>. Al momento è disponibile solo per Windows e Mac. Non è in previsione il <em>porting</em> a Linux.</p>
<h3>Installazione e inizializzazione</h3>
<p>Una volta avviato il programma, occorre indicare il tipo di scheda utilizzato e la porta seriale alla quale è connessa: selezionare <span class="command">Arduino Uno</span> dal menu <span class="menu">Boards</span>, quindi selezionare la porta seriale nel sotto-menu <span class="menu">Serial Port</span> del menu <span class="menu">Connect</span>. In Windows si può procedere per tentativi, selezionando una porta alla volta tra quelle disponibili, fino a quando sulla barra del titolo della finestra principale di mBlock appare la scritta <em>Serial Port Connected</em>; alternativamente, si può ricorrere alla maschera <span class="window">Gestione dispositivi</span>, raggiungibile da Pannello di Controllo &rarr; Sistema e sicurezza &rarr; Sistema &rarr; Gestione dispositivi:</p>
<img src="img/mblock-hysrf05/gestione-dispositivi.png">
<p class="illustration">Individuazione della porta seriale cui è connesso Arduino</p>
<p>Se non lo è stato fatto in precedenza, occorre innanzitutto caricare nella scheda il <em>firmware</em> che consente a mBlock di dialogare con Arduino: per ciò, si usa il comando <span class="command">Upgrade Firmware</span> del menu <span class="menu">Connect</span>. In caso di errore, riavviare il computer e ritentare.</p>
<p>Come ultimo passo è necessario attivare l'estensione per Arduino: nella categoria di comandi <span class="menu">Robots</span> (area color verde acqua), selezionare l'estensione <span class="command">Arduino</span>.</p>
<h3>Acquisizione dati da HY-SRF05</h3>
<p>Per verificare il corretto utilizzo del sensore, si predispone un ostacolo ad una distanza nota, ad esempio 20 centimetri:</p>
<img src="img/mblock-hysrf05/object-at-20cm.jpg">
<p class="illustration">Tutto pronto per il test del sensore</p>
<p>Un primo sprite si occupa di acquisire la distanza misurata, la confronta con il valore atteso (20cm) e propaga la differenza tra le due; la variabile <span class="code">x</span> è propedeutica alla costruzione del grafico dell'andamento del valore di discrepanza registrato:</p>
<img src="img/mblock-hysrf05/test-program-acquisition.png">
<p class="illustration">Programma di acquisizione: notare l'attesa di 60ms dopo la lettura del sensore</p>
<p>Un secondo sprite si occupa di disegnare la traccia dell'andamento del valore di discrepanza:</p>
<img src="img/mblock-hysrf05/test-program-trace-raw.png">
<p class="illustration">Programma di tracciamento del valore istantaneo di discrepanza</p>
<p>Un terzo sprite si occupa di disegnare l'asse delle ascisse:</p>
<img src="img/mblock-hysrf05/test-program-trace-x-axis.png">
<p class="illustration">Programma di tracciamento dell'asse x</p>
<p>Avviando il programma in modalità <em>turbo</em> (Shift + Click sulla bandierina verde per attivarla) si ottiene il seguente risultato:</p>
<img src="img/mblock-hysrf05/60ms-no-ext-power.png">
<p class="illustration">Sequenza di acquisizioni (1 pixel = 5&micro;m)</p>
<p>Sovraimponendo una scala graduata sull'asse delle ordinate risulta più chiara l'entità delle oscillazioni:</p>
<img src="img/mblock-hysrf05/60ms-no-ext-power-with-scale.png">
<p class="illustration">Entità della variazione della misura</p>
<p>Una variabilità così alta non era certo attesa: supera del doppio l'accuratezza dichiarata del sensore.</p>
<p>Alcuni esperimenti hanno evidenziato che l'estrema instabilità delle misurazioni era dovuta alla bassa qualità dell'alimentazione che il computer forniva alla scheda Arduino attraverso il cavo USB. Collegando Arduino ad un alimentatore esterno stabilizzato, la situazione è nettamente migliorata:</p>
<img src="img/mblock-hysrf05/60ms-ext-power-with-scale.png">
<p class="illustration">Comportamento del circuito in presenza di un'alimentazione esterna</p>
<p>Davvero il sensore è così sensibile alle interferenze dovute agli echi dei segnali che egli stesso emette? Riducendo a zero l'attesa dopo l'acquisizione della misura, la risposta del sensore diventa:</p>
<img src="img/mblock-hysrf05/no-pause-ext-power-with-scale.png">
<p class="illustration">Picchi spurii effetto delle interferenze</p>
<p>Constatato che la pausa va rispettata, nel caso la risposta del sensore risulti ancora troppo instabile è comunque possibile &ldquo;addolcirla&rdquo;, per esempio calcolando una media mobile, il cui effetto è analogo a un filtro passa-basso:</p>
<img src="img/mblock-hysrf05/test-program-trace-average.png">
<p class="illustration">Programma di calcolo della media mobile su 7 valori</p>
<img src="img/mblock-hysrf05/60ms-ext-power-avg-with-scale.png">
<p class="illustration">Effetto passa-basso della media mobile</p>
<p>Il progetto mBlock utilizzato per realizzare l'analisi è disponibile <a href="files/mblock-hysrf05/mblock-test-hysrf05.sb2">qui</a>.</p>
<h3>Ricadute sul progetto di test</h3>
<p>In seguito alle considerazioni fin qui fatte, è stato deciso di sabilizzare la posizione della racchetta mediante l'uso di una media mobile su 7 punti. La versione completa del progetto mBlock del Pong &ldquo;ultrasonico&rdquo; è disponibile <a href="files/mblock-hysrf05/mblock-ultrasonic-pong.sb2">qui</a>. <strong>Prima di avviare il gioco, ricordarsi di attivare la modalità <em>turbo</em></strong>!</p>
<h2>Riferimenti</h2>
<ul>
<li>Specifiche di funzionamento del sensore HY-SRF05, su <a href="http://www.robot-electronics.co.uk/htm/srf05tech.htm">Robot Electronics</a>;</li>
<li>Velocità del suono, su <a href="https://en.wikipedia.org/wiki/Speed_of_sound">Wikipedia</a>;</li>
<li>Peculiarità dell'implementazione del protocollo firmata per Arduino, sul <a href="http://firmata.org/wiki/Design_Issues">sito ufficiale</a>.</li>
</ul>
<p class="modification-notice">Pagina modificata il 24/11/2016</p>
</body>
</html>
