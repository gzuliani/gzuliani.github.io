<html>
<head>
<meta charset="UTF-8">
<title>Scratch con Arduino</title>
<link href="../css/main.css" rel="stylesheet" type="text/css"></link>
<link href="css/scratch-arduino.css" rel="stylesheet" type="text/css"></link>
</head>
<body>
<p class="page-path"><a href="../index.html#scratch-arduino">risorse</a> | scratch con arduino</p>
<h1>Scratch con Arduino</h1>
<p class="disclaimer"><strong>Attenzione:</strong> ho posto la massima cura ed attenzione nel redigere questi appunti; declino tuttavia ogni responsabilità per eventuali imprecisioni, errori od omissioni, così come declino ogni responsabilità per eventuali danni a cose, proprietà o persone derivanti dall'uso di questi contenuti.</p>
<p>Il binomio Scratch/Arduino offre la possibilità di accedere alle porte di ingresso/uscita di una scheda Arduino dall’ambiente di programmazione Scratch. <strong>L’obiettivo non è programmare Arduino con Scratch, ma &ldquo;connettere&rdquo; Scratch al mondo reale attraverso Arduino.</strong> In questo senso, si parla anche di <span class="term">estensioni hardware</span> di Scratch. Stando a quanto offre la rete, le soluzioni più utilizzate sono due, <a href="http://s4a.cat/">S4A</a> e <a href="https://github.com/MrYsLab/s2a_fm">S2A_fm</a>.</p>
<p class="note">Tutti gli esperimenti sono stati condotti su Xubuntu 14.04. S2A_fm è stato utilizzato con successo anche su Ubuntu 16.04 a 64 bit.</p>
<a name="S4A"></a>
<h2>S4A</h2>
<p>S4A è una versione modificata dell’ambiente 1.4 di Scratch. La versione provata è la 1.5, che può essere installata attraverso l’<em>Ubuntu Software Center</em>, oppure scaricando il <span class="term">package</span> debian all’indirizzo <a href="http://vps34736.ovh.net/S4A/S4A15.deb">http://vps34736.ovh.net/S4A/S4A15.deb</a>. Una volta scaricato, l’installazione avviene da terminale con la linea di comando:</p>
<pre class="code">
sudo dpkg -i S4A15.deb
</pre>
<p>S4A convive senza problemi con un’installazione di Scratch 2.0. Per quanto concerne la compatibilità con le versioni ufficiali di Scratch, S4A carica correttamente i progetti Scratch 1.4; i progetti salvati con S4A non sono invece riconosciuti da nessuna versione Scratch &mdash; non c’è <em>retro-compatibilità</em>.</p>
<p>S4A consente l’accesso ad un sotto-insieme delle porte di Arduino, nella fattispecie:</p>
<ul>
<li>6 ingressi analogici (<span class="code">A0</span>, <span class="code">A1</span>, <span class="code">A2</span>, <span class="code">A3</span>, <span class="code">A4</span> e <span class="code">A5</span>);</li>
<li>2 ingressi digitali (<span class="code">D2</span> e <span class="code">D3</span>);</li>
<li>3 uscite analogiche PWM (<span class="code">D5</span>, <span class="code">D6</span> e <span class="code">D9</span>);</li>
<li>3 uscite digitali (<span class="code">D10</span>, <span class="code">D11</span> e <span class="code">D13</span>);</li>
<li>4 uscite per servomotori (<span class="code">D4</span>, <span class="code">D7</span>, <span class="code">D8</span> e <span class="code">D12</span>).</li>
</ul>
<p>S4A  è in grado di gestire tante schede Arduino quante sono le porte USB installate sul PC. L’accesso alle porte di ingresso/uscita di Arduino avviene per mezzo di una tipologia speciale di <span class="term">sprite</span>, i cosiddetti <span class="term">Arduino sprite</span>. Rispetto agli sprite convenzionali (comunque disponibili), gli sprite Arduino offrono una serie di comandi &ldquo;extra&rdquo; nell’area <em>Motion</em>/<em>Movimento</em>:</p>
<ul>
<li><span class="code">value of sensor &lt;SEN&gt;</span></li>
<li><span class="code">sensor &lt;SEN&gt; pressed?</span></li>
<li><span class="code">digital &lt;PORT&gt; on</span></li>
<li><span class="code">digital &lt;PORT&gt; off</span></li>
<li><span class="code">analog &lt;PORT&gt; value &lt;VAL&gt;</span></li>
<li><span class="code">motor &lt;PORT&gt; direction &lt;DIR&gt;</span></li>
<li><span class="code">motor &lt;PORT&gt; angle &lt;VAL&gt;</span></li>
<li><span class="code">reset actuators</span></li>
<li><span class="code">stop connection</span></li>
<li><span class="code">resume connection</span></li>
<li><span class="code">show board</span></li>
<li><span class="code">hide board</span></li>
<li><span class="code">board goto x: &lt;VAL&gt; y: &lt;VAL&gt;</span></li>
</ul>
<p>Affinch&eacute; la comunicazione possa avere luogo, è necessario installare su Arduino un <span class="term">firmware</span> apposito, che non è distribuito assieme all’applicazione, ma che è reperibile all’indirizzo <a href="http://vps34736.ovh.net/S4A/S4AFirmware15.ino">http://vps34736.ovh.net/S4A/S4AFirmware15.ino</a>. Lo <span class="term">sketch</span> va compilato e caricato all’interno della scheda, secondo le solite modalità:</p>
<ul>
<li>connettere la scheda Arduino a una presa USB;</li>
<li>aprire il file <span class="code">S4AFirmware15.ino</span> nell’IDE di Arduino;</li>
<li>selezionare la scheda corretta nel menu <em>Tools</em>/<em>Board</em>;</li>
<li>selezionare la porta seriale corretta nel menu <em>Tools</em>/<em>Serial Port</em>;</li>
<li>caricare il firmware sulla scheda con il comando <em>Tools</em>/<em>Upload</em>.</li>
</ul>
<p>Durante l’esecuzione di un programma, Scratch imposta i valori delle porte d’uscita della scheda Arduino e acquisisce lo stato delle porte d’ingresso a ciclo continuo, ogni 75ms, cioè all’incirca 13 volte al secondo.</p>
<p class="note">S4A si basa sul <a href="http://wiki.scratch.mit.edu/wiki/Remote_Sensors_Protocol">Remote Sensor Protocol</a> di Scratch, dichiarato obsoleto.</p>
<a name="S2A_fm"></a>
<h2>S2A_fm</h2>
<p>S2A_fm si integra con un’installazione esistente di Scratch 2.0: si tratta dunque di un’<a href="http://wiki.scratch.mit.edu/wiki/Scratch_Extension">estensione</a>, non di un ambiente Scratch alternativo. È sviluppato in <a href="https://www.python.org/">Python</a>. Oltre al <span class="term">run-time</span> del linguaggio (di cui è richiesta la versione 2.7 o superiore), necessita di alcune librerie aggiuntive, che nella configurazione minima risultano essere <a href="http://pyserial.sourceforge.net/">PySerial</a> e <a href="https://github.com/MrYsLab/PyMata">PyMata</a>, entrambe installabili tramite <span class="code">pip</span>:</p>
<pre class="code">
sudo pip install PySerial
sudo pip install PyMata
</pre>
<p>La versione dell’estensione in prova è la 1.5, ed è ottenibile clonando o scaricando il <span class="term">repository</span> git del progetto all’indirizzo <a href="https://github.com/MrYsLab/s2a_fm">https://github.com/MrYsLab/s2a_fm</a> in una cartella locale.</p>
<p>L’uso dell’estensione richiede l’avvio di un servizio apposito, che può essere effettuato in modalità manuale direttamente dalla riga di comando. È sufficiente aprire una finestra di terminale, portarsi nella cartella di principale di S2A_fm, e dare il comando:</p>
<pre class="code">
python s2a_fm.py /dev/ttyACM0
</pre>
<p>dove <span class="code">/dev/ttyACM0</span> rappresenta la porta seriale cui è connesso il cavo USB della scheda Arduino. Una volta che il server è partito, attendere l’apparizione del messaggio &laquo;<span class="code">Please start Scratch or Snap!</span>&raquo; prima di avviare Scratch.</p>
<p>Dall’ambiente Scratch, aprire il progetto <span class="code">s2a_fm_base.sb2</span>, distribuito assieme all’estensione. Alternativamente, aprire il file di definizione dell’estensione <span class="code">s2a_fm.s2e</span> presente nella cartella <span class="code">ScratchFiles/ExtensionDescriptors</span> &mdash; o una delle sue versioni localizzate &mdash; con il comando <em>Import Experimental HTTP Extension</em> del menu <em>File</em> (aprire il menu tenendo premuto il tasto <span class="code">Shift</span>). Si ottiene così l’accesso alle funzionalità Arduino, grazie ai blocchi dell’area <em>More Blocks</em>/<em>Altri Blocchi</em>:</p>
<ul>
<li><span class="code">Enable/Disable Digital Pin &lt;PIN&gt; for...</span></li>
<li><span class="code">Enable/Disable Analog Pin (A) &lt;PIN&gt; for Input</span></li>
<li><span class="code">DigitalWrite Set Pin &lt;PIN&gt; to 0|1</span></li>
<li><span class="code">AnalogWrite (PWM) Set Pin &lt;PIN&gt; to &lt;VAL&gt;</span></li>
<li><span class="code">Play Tone on Pin: &lt;PIN&gt; HZ: &lt;VAL&gt; ms: &lt;VAL&gt;</span></li>
<li><span class="code">Turn Tone Off for Pin: &lt;PIN&gt;</span></li>
<li><span class="code">Move Servo on Pin &lt;PIN&gt; Deg: &lt;VAL&gt;</span></li>
<li><span class="code">Read Digital Pin &lt;PIN&gt;</span></li>
<li><span class="code">Read Analog Pin (A) &lt;PIN&gt;</span></li>
<li><span class="code">Debugger On/Off</span></li>
</ul>
<p class="note">Subito dopo l’avvio di Scratch, verificare la presenza del messaggio &laquo;<span class="code">Scratch detected! Ready to rock and roll...</span>&raquo; nel terminale, a conferma del fatto che il server ha &ldquo;agganciato&rdquo; Scratch.</p>
<img src="img/scratch-arduino/server.png">
<p class="illustration">Il server notifica l'avvenuta connessione con Scratch.</p>
<p>Anche S2A_fm richiede l’installazione del firmware <em>StandardFirmata</em>, incluso nell’ambiente di sviluppo di Arduino (menu <em>File &gt; Examples &gt; Firmata &gt; StandardFirmata</em>).</p>
<img src="img/scratch-arduino/firmata.png">
<p class="illustration">Il comando per caricare il <em>firmata</em>.</p>
<p>Durante l’esecuzione di un programma, Scratch interroga il server S2A_fm utilizzando il protocollo HTTP. Il server si occupa di trasformare tali richieste nel formato Firmata riconosciuto da Arduino.</p>
<p>L’arresto del server S2A_fm, <strong>che deve avvenire dopo la chiusura di Scratch</strong>, si ottiene premendo la combinazione di tasti <span class="code">Ctrl+C</span> nella finestra del terminale.</p>
<h2>Esempio</h2>
<p>Come banco di prova ho usato	un progetto minimale che consente di spostare uno sprite a destra e a sinistra con i tasti cursore; la pressione del tasto spazio fa apparire un fumetto:</p>
<img src="img/scratch-arduino/scratch-plain.png">
<p class="illustration">Il progetto iniziale, che fa uso della tastiera del PC.</p>
<h3>Hardware</h3>
<p>L’idea è di comandare lo spostamento dello sprite con un potenziometro, e di usare un pulsante per far apparire il fumetto. In aggiunta, un LED rosso segnala che lo sprite ha raggiunto il bordo dell’area di gioco. La circuiteria è essenziale: un potenziometro lineare da 10K&ohm; è connesso all’ingresso analogico <span class="code">A0</span>, un pulsante all’ingresso digitale <span class="code">D2</span> &ndash; con una resistenza di <span class="term">pull-down</span> da 10K&ohm; &ndash;, un LED all’uscita digitale <span class="code">D12</span>, con una resistenza per la limitazione della corrente da 470&ohm;. Il LED è connesso alla scheda attraverso l’anodo, in modo che si accenda quando l’uscita assume il valore logico <span class="code">1</span>.</p>
<img src="img/scratch-arduino/wiring.png">
<p class="illustration">Il cablaggio del circuito di prova.</p>
<h3>S4A</h3>
<p>L’unica particolarità del progetto S4A è la trasformazione lineare usata per passare dalla posizione del cursore del potenziometro, rappresentata da un valore analogico compreso tra <span class="code">0</span> e <span class="code">1023</span> &ndash; la lettura fornita da Arduino &ndash; alla corrispondente coordinata x, compresa tra <span class="code">-230</span> e <span class="code">+230</span> &ndash; posizione che deve essere assunta dallo sprite. Il resto del &ldquo;codice&rdquo; è di facile interpretazione:</p>
<img src="img/scratch-arduino/scratch-s4a.png">
<p class="illustration">Il progetto S4A &ndash; notare l’ambiente Scratch 1.4.</p>
<p>La peculiarità di questa configurazione è la fitta comunicazione che si instaura tra Scratch e Arduino, che si può desumere dall’ininterrotto lampeggío degli indicatori <span class="code">TX</span>/<span class="code">RX</span> della scheda.</p>
<p class="note">Caricare il firmware S4AFirmware15 sulla scheda prima di avviare il programma.</p>
<h3>S2A</h3>
<p>Il progetto S2A è molto simile a quello S4A; si differenzia da quest’ultimo per l’esplicita configurazione delle porte di ingresso/uscita della scheda Arduino che avviene all’inizio del programma:</p>
<img src="img/scratch-arduino/scratch-s2a.png">
<p class="illustration">Il progetto S2A.</p>
<p>Operando in questa modalità, la quantità di dati trasferita tra Scratch e Arduino è notevolmente ridotta rispetto al caso precedente, come testimonia la minore attività degli indicatori <span class="code">TX</span>/<span class="code">RX</span>.</p>
<p class="note">Caricare il firmware <span class="code">StandardFirmata</span> sulla scheda Arduino e avviare il server <span class="code">s2a_fm</span> prima di aprire Scratch e far partire il programma.</p>
<p class="update"><strong>Aggiornamento [13/10/2014]</strong></p>
<p>Dovesse risultare più comodo operare sui controlli dal lato della <span class="term">bread-board</span>, come mostrato nella figura sottostante, è necessario apportare una piccola modifica al progetto, perché in questo caso 	i comandi di spostamento sono invertiti: ruotando il potenziometro verso sinistra, lo sprite si muove verso destra, ruotandolo verso destra, lo sprite si sposta a sinistra.</p>
<img src="img/scratch-arduino/circuit.png">
<p class="illustration">Il circuito di comando, utilizzato dal lato della bread-board.</p>
<p>Per ripristinare la direzionalità corretta, si può agire indifferentemente sul programma o sul circuito:</p>
<ul>
<li><strong>modifica al programma</strong>: invertire i termini della sottrazione nell’impostazione della coordinata x, scambiando di posizione i blocchi &laquo;<span class="code">Read Analog Pin (A) 0</span>&raquo; e &laquo;<span class="code">512</span>&raquo;;</li>
<li><strong>modifica al circuito</strong>: invertire l’alimentazione del potenziometro, scambiando tra di loro i cavetti rosso e nero.</li>
</ul>
<p>Dalla cablatura in figura, si può desumere che si è optato per modificare il programma, perché l’alimentazione del potenziometro è quella originale.</p>
<p class="update"><strong>Aggiornamento [22/01/2015]</strong></p>
<p>Per verificare sul campo il buon funzionamento dell’estensione S2A ho realizzato un piccolo gioco sullo stile di <em>lunar lander</em>: scopo del gioco è far atterrare in assetto verticale il modulo lunare il più dolcemente possibile sul basamento verde. L’interruttore comanda il motore del modulo lunare, mentre il potenziometro controlla l’orientamento del modulo. Il LED si accende quando la quantità di carburante scende sotto una certa soglia.</p>
<p class="note">Scarica <a href="files/scratch-arduino/llander_s2a.sb2">llander_s2a.sb2</a>, il progetto per Scratch 2.0 per giocare con il circuito.</p>
<p class="note">Scarica <a href="files/scratch-arduino/llander.sb2">llander.sb2</a>, il progetto per Scratch 2.0 per giocare con la tastiera (usa i tasti cursore destra/sinistra per orientare il modulo lunare, la barra spaziatrice per accendere i motori).</p>
<p>Ho potuto constatare che a volte i controlli non rispondono. Quando ciò accade, il problema si presenta fin dall’avvio della partita e perdura fino all’inevitabile schianto che conclude il gioco. D’altra parte, il verificarsi del problema in una partita non preclude che nella successiva tutto funzioni a dovere. Non sono riuscito a determinare la causa del malfunzionamento: la difficoltà principale sta nel fatto che il problema non è riproducibile sistematicamente.</p>
<p class="update"><strong>Aggiornamento [18/03/2015]</strong></p>
<p>La memorizzazione del valore dell’angolazione in una variabile ausiliaria sembra aver risolto il problema!</p>
<p class="note">Scarica <a href="files/scratch-arduino/llander_s2a_var.sb2">llander_s2a_var.sb2</a>, il progetto per Scratch 2.0 per giocare con il circuito.</p>
<img src="img/scratch-arduino/llander-small.png">
<p class="illustration">Allunaggio in corso!</p>
<p class="modification-notice">Pagina modificata il 22/01/2015</p>
</body>
</html>
