<html>
<head>
<meta charset="UTF-8">
<title>Bluetooth, C++ e Android</title>
<link href="../css/main.css" rel="stylesheet" type="text/css"></link>
<link href="css/bluetooth-cpp-android.css" rel="stylesheet" type="text/css"></link>
</head>
<body>
<p class="page-path"><a href="../index.html#bluetooth-cpp-android">risorse</a> | bluetooth c++ e android</p>
<h1>Bluetooth, C++ e Android</h1>
<p>Nel corso degli anni ho sviluppato un applicativo C++/Win32 per il controllo di uno strumento di misura: il programma si connette allo strumento via Bluetooth e scarica i dati acquisiti attraverso un protocollo di comunicazione binario ideato dal costruttore del multimetro. I dati raccolti vengono presentati all'utente e archiviati per consentire di condurre analisi a posteriori di varia natura.</p>
<p>Poco più di un anno fa ho effettuato uno studio di fattibilità del <em>porting</em> dell'applicativo su dispositivo mobile, nella fattispecie un terminale Android. Raccolgo qui qualche appunto circa le difficoltà incontrate nell'accedere al trasmettitore Bluetooth di un dispositivo Android da una libreria nativa C++.</p>
<h2>Premessa</h2>
<p>Considerata la complessità dell'implementazione del protocollo di comunicazione, ho scelto di riutilizzare il codice C++ di acquisizione dei dati, lasciando all'applicativo Java la responsabilità della loro visualizzazione e memorizzazione. La reimplementazione del protocollo di comunicazione in Java è stata esclusa a priori.</p>
<h2>Interfaccia Java/C++</h2>
<p>Ho prima di tutto riorganizzato il codice C++ di comunicazione ed elaborazione dei dati in una libreria dinamica che successivamente ho portato in ambiente Linux.</p>
<p class="note">Il porting del codice C++ da Windows a Linux è stata un'esperienza particolarmente istruttiva. Per quanto pensassi di aver sviluppato codice tutto sommato indipendente dalla piattaforma utilizzata (Win32), l'operazione ha richiesto un discreto numero di interventi correttivi. Altrettanto formativo è stato il sottoporre lo stesso sorgente a compilatori diversi (VC su Windows, GCC/Clang su Linux): le sorprese non sono mancate!</p>
<p>In seconda istanza ho definito un'interfaccia C per agevolare l'accesso alle funzionalità implementate dalla libreria <em>nativa</em> (l'originale, implementata in C/C++); per comodità ho scelto di utilizzare i tipi primitivi del linguaggio C come parametri di ingresso/uscita, optando invece per l'utilizzo di stringhe JSON come valore di ritorno:</p>
<pre class="code">
extern "C"
const char* method(int value);
</pre>
<p class="illustration">Esempio di API C esposta dalla libreria nativa</p>
<p>L'accesso all'API nativa da parte dell'applicativo Java avviene attraverso una classe dedicata:</p>
<pre class="code">
public class NativeAPI {
  static {
    System.loadLibrary("LIB-NAME_wrapper");
  }
  public native String method(int aValue);
  ...
}
</pre>
<p>Come si può dedurre dal frammento di codice, l'applicazione Java accede alla libreria nativa attraverso una libreria ausiliaria, denominata <span class="library">*_wrapper</span>, che si occupa di effettuare il <em>marshalling</em> dei parametri di ingresso e del valore di ritorno, oltre ovviamente dell'invocazione del metodo nativo:</p>
<pre class="code">
extern "C"
JNIEXPORT jstring JNICALL Java_xx_company_product_LIB-NAME_method(
  JNIEnv* env, jobject thiz, jint value) {
  return env->NewStringUTF(method(value));
}
</pre>
<p class="illustration">Esempio di <em>wrapping</em> dell'API nativa <span class="code">method</span> &mdash; notare la decorazione del metodo</p>
<h2>Accesso al Bluetooth</h2>
<p>La compilazione della libreria nativa con l'NDK per Android non va a buon fine, perché il Bluetooth su quella piattaforma non è (ancora?) disponibile &mdash; cfr. <a href="https://developer.android.com/ndk/guides/stable_apis.html">Android NDK Native APIs</a>. Il problema è noto, e il suggerimento più comune è quello di fornire alla libreria nativa un accesso al Bluetooth attraverso un oggetto Java.</p>
<p>Fortunatamente il codice C++ originale già astrae dalla tipologia di connessione: il modulo che implementa il protocollo di comunicazione infatti, dovendo supportare la doppia modalità di connessione Bluetooth/seriale (la seconda utilizzata come backup della prima nelle sessioni di debug del firmware), fa uso di una classe astratta <span class="code">Connection</span>. Estenderlo per supportare un terzo tipo di connessione è stato così relativamente semplice:</p>
<pre class="code">
class Connection {
public:
  virtual ~Connection() = default;
  virtual int send(const char* data, int count) = 0;
  virtual int receive(char* data, int expected) = 0;
};

class SerialConnection : public Connection {
    ...
};

class BluetoothConnection : public Connection {
    ...
};
</pre>
<p class="illustration">La classe astratta <span class="code">Connection</span> e le due implementazioni originali</p>
<p>La definizione della classe Java che modella la connessione Bluetooth non è molto diversa:</p>
<pre class="code">
public class BluetoothConnection {
  public BluetoothConnection(String address, int timeout) throws IOException ...
  public boolean isOpen() ...
  public boolean open() throws Exception ...
  public boolean close() throws Exception ...
  public int send(byte[] buffer) throws IOException ...
  public byte[] receive(int bytesToRead) throws IOException ...
  ...
}
</pre>
<p class="illustration">La classe Java per l'accesso al Bluetooth</p>
<p>Occorre a questo punto arricchire l'API Java/C++ per consentire all'applicativo di passare alla libreria nativa sottostante un'istanza di questa classe:</p>
<pre class="code">
// native library
extern "C" {
  const char* method(int value);
  <strong>const char* initialize(JNIEnv* env, jobject connection);</strong>
}
</pre>
<pre class="code">
// Java application
public class NativeAPI {
  static {
    System.loadLibrary("LIB-NAME_wrapper");
  }
  public native String method(int aValue);
  <strong>public native String initialize(BluetoothConnection connection);</strong>
  ...
}
</pre>
<pre class="code">
// native library wrapper
extern "C" {
  JNIEXPORT jstring JNICALL Java_xx_company_product_LIB-NAME_method(
    JNIEnv* env, jobject thiz, jint value) {
    return env->NewStringUTF(method(value));
  }
  <strong>JNIEXPORT jstring JNICALL Java_xx_company_product_LIB-NAME_initialize(
    JNIEnv* env, jobject thiz, jobject connection) {
    return env->NewStringUTF(initialize(env, connection));
  }</strong>
}
</pre>
<p>Resta da specializzare l'interfaccia C++ <span class="code">Connection</span> fornendone un'implementazione basata sull'oggetto Java <span class="code">BluetoothConnection</span>:</p>
<pre class="code">
<strong>class JavaConnection : public Connection {
  JNIEnv* env_;
  jobject connection_;
  ...
public:
  JavaConnection(JNIEnv* env, jobject connection);
  ~JavaConnection();
  int send(const char* data, int count) override;
  int receive(char* data, int expected) override;
  ...
};</strong>
</pre>
<p>L'implementazione del metodo nativo <span class="code">initialize</span> si occuperà di istanziare un oggetto di tipo <span class="code">JavaConnection</span> e di passarlo al modulo preposto alla comunicazione con lo strumento remoto:</p>
<pre class="code">
extern "C" {
  ...
  <strong>const char* initialize(JNIEnv* env, jobject connection) {
    JavaConnection javaConnection(env, connection);
    // use the connection
    ...
  }</strong>
}
</pre>
<p class="note">Le implementazioni non sono mostrate nella loro completezza poiché tutto il codice sorgente sviluppato è sottoposto ad accordi di non divulgazione.</p>
<p>Il diagramma che segue illustra le classi e le interfacce fin qui descritte, con le rispettive dipendenze:</p>
<a href="img/bluetooth-cpp-android/invoke-class-diagram.png">
<img src="img/bluetooth-cpp-android/invoke-class-diagram.png" width="500"/>
</a>
<p class="illustration"><em>Class diagram</em> dell'implementazione (click sull'immagine per ingrandirla).</p>
<p>Nel diagramma appaiono due oggetti fittizi di comodo: il primo, <span class="code">Facade</span>, rappresenta l'interfaccia C della libreria nativa, mentre il secondo, <span class="code">Wrapper</span>, raggruppa le funzioni di marshalling dei parametri contenute nella libreria <span class="library">LIB-NAME_wrapper</span>.</p>
<h2>Sequenza di chiamate</h2>
<p>L'utilizzo della libreria nativa si articola in tre fasi: il caricamento e l'inizializzazione della libreria, che comprende il passaggio di un'istanza della classe Java <span class="code">BluetoothConnection</span>, l'invocazione dei metodi necessari al raggiungimento dell'obiettivo prefissato, quindi lo scaricamento della libreria:</p>
<pre class="code">
  BluetoothConnection connection = new BluetoothConnection(...);
  ...

  // initialization
  NativeAPI aNativeAPI = new NativeAPI();
  aNativeAPI.initialize(connection);
  ...

  // using the native API
  String result = aNativeAPI.method(aValue);
  ...

  // finalization
  aNativeAPI.finalize();
  ...
</pre>
<p>Il diagramma che segue illustra la sequenza di chiamate in ognuna delle tre fasi:</p>
<a href="img/bluetooth-cpp-android/invoke-sequence-diagram.png">
<img src="img/bluetooth-cpp-android/invoke-sequence-diagram.png" width="800"/>
</a>
<p class="illustration"><em>Sequence diagram</em> del tipico caso d'uso dell'API (click sull'immagine per ingrandirla).</p>
<h3>Inizializzazione &ndash; &ldquo;Set up&rdquo;</h3>
<p>La libreria nativa viene caricata in memoria dal <em>runtime</em> Java in corrispondenza del primo riferimento alla classe <span class="code">NativeAPI</span> (cfr. messaggi <span class="message">[4]</span>, <span class="message">[5]</span> e <span class="message">[6]</span>). L'inizializzazione della libreria avviene esplicitamente, con la chiamata <span class="code">initialize</span> del medesimo oggetto (<span class="message">[7]</span>), che causa l'esecuzione dell'omonimo metodo della libreria di wrapping (<span class="message">[8]</span>), il quale a sua volta chiama in causa la libreria nativa (<span class="message">[9]</span>). Il codice C++ riceve così un riferimento all'oggetto Java <span class="code">BluetoothConnection</span>, che viene immediatamente &ldquo;impacchettato&rdquo; all'interno di un oggetto C++ di tipo <span class="code">JavaConnection</span> (<span class="message">[10]</span>). Con l'occasione, la libreria nativa apre subito il canale di comunicazione Bluetooth (<span class="message">[11]</span>), operazione che viene effettivamente condotta dall'oggetto <span class="code">BluetoothConnection</span> nel contesto dell'applicazione Java (<span class="message">[12]</span>).</p>
<h3>Uso dell'API &ndash; &ldquo;Usage&rdquo;</h3>
<p>La chiamata di un metodo nativo segue un tragitto analogo: il codice applicativo invoca un metodo dell'oggetto <span class="code">NativeAPI</span> (messaggio <span class="message">[19]</span>), che attiva il codice di marshalling ad esso associato (<span class="message">[20]</span>), il quale invoca l'omologo nativo (<span class="message">[21]</span>) che a sua volta sfrutta l'oggetto <span class="code">JavaConnection</span> per colloquiare con lo strumento remoto per mezzo dell'oggetto Java <span class="code">BluetoothConnection</span>  (messaggi <span class="message">[22]</span>, <span class="message">[23]</span> e <span class="message">[26]</span>, <span class="message">[27]</span>). Il risultato dell'operazione segue il percorso inverso: dalla libreria nativa il responso passa a quella di wrapping (<span class="message">[30]</span>), da questa all'oggetto <span class="code">NativeAPI</span> (<span class="message">[31]</span>), infine all'applicativo (<span class="message">[32]</span>).</p>
<h3>Scaricamento &ndash; &ldquo;Tear down&rdquo;</h3>
<p>Quando i servizi della libreria non sono più richiesti, l'applicativo chiama il metodo <span class="code">finalize</span> dell'oggetto <span class="code">NativeAPI</span> (messaggio <span class="message">[34]</span>). La chiamata viene propagata alla libreria nativa (messaggi <span class="message">[35]</span> e <span class="message">[36]</span>) che dapprima provvede a chiudere la connessione (messaggi <span class="message">[37]</span> e <span class="message">[38]</span>), quindi a distruggere l'oggetto <span class="code">JavaConnection</span>. Le librerie verranno scaricate dalla memoria quando il <em>garbage collector</em> di Java reclamerà l'oggetto <span class="code">NativeAPI</span> (messaggi <span class="message">[45]</span>, &hellip; <span class="message">[49]</span>).</p>
<h2>Callback</h2>
<p>Poiché il trasferimento dei dati acquisiti dallo strumento può durare anche svariati secondi, conviene fornire all'utente un'indicazione circa lo stato di avanzamento del processo e, ove possibile, di annullarlo. A tal scopo alcuni metodi dell'interfaccia C nativa accettano un puntatore a una funzione (<em>callback</em>) che viene periodicamente chiamata dalla libreria. Il codice <em>client</em> ha così modo di informare l'utente del punto cui è giunta l'elaborazione, dandogli modo di interromperla se lo ritiene opportuno:</p>
<pre class="code">
extern "C" {
  ...

  <strong>// callback function type
  typedef int (*callback_fn)(const char* event, int data, void* param);</strong>

  // `method` has been extended to accept a callback
  const char* method(int value<strong>, callback_fn callback, void* param);</strong>
  ...
}
</pre>
<p class="illustration">Esempio di implementazione di callback in C</p>
<p>La funzione di callback dell'esempio riceve in ingresso tre parametri: una stringa che contiene il nome la fase dell'elaborazione in corso, un intero che fornisce un'indicazione circa lo stato di completamento della fase stessa, infine un puntatore generico che la libreria istanzia con il valore che il codice client ha passato alla chiamata originale <span class="code">method</span> &ndash; il tipico <em>pattern</em> C per consentire al codice client di passare dei dati proprietari alla callback.</p>
<p>Java tuttavia non supporta le funzioni globali, quindi, in quel contesto, una callback deve essere necessariamente modellata come un metodo statico di una classe:</p>
<pre class="code">
// Java
<strong>public class Callback {
  public int invoke(String anEvent, int aData) {
    ...
  }
}</strong>
</pre>
<p class="illustration">Possibile implementazione di una callback in Java</p>
<pre class="code">
public class NativeAPI {
  static {
    System.loadLibrary("LIB-NAME_wrapper");
  }
  public native String method(int aValue<strong>, Callback aCallback</strong>);
  public native String initialize(BluetoothConnection connection);
  ...
}
</pre>
<p class="illustration">Estensione dell'API <span class="code">method</span>: ora prevede un'interfaccia di notifica aggiuntiva</p>
<p>Serve ora collegare la callback C e la classe <span class="code">Callback</span>; il codice collante, per la sua natura, si trova a suo agio nella libreria di wrapping. Si rendono necessari due componenti: un oggetto C++ che modella l'oggetto Java <span class="code">Callback</span> e una funzione di callback C da passare alla libreria nativa, e che si occuperà di inoltrare le notifiche ricevute dalla libreria alla <span class="code">Callback</span> Java. Il codice (semplificato!) del <em>wrapper</em> di <span class="code">Callback</span> è:</p>
<pre class="code">
<strong>class WrappedCallback {
  JNIEnv* env_;
  jobject callbackObject_;
  jmethodID invokeMethodId_;
public:
  WrappedCallback(JNIEnv* env, jobject callback)
   : env_(env), callbackObject_(callback) {
    jclass cls = env_-&gt;FindClass(&quot;xx/company/product/Callback&quot;);
    invokeMethodId_ = env_-&gt;GetMethodID(cls, &quot;invoke&quot;, &quot;(Ljava/lang/String;I)I&quot;);
  }
  int operator()(const char* event, int data) const {
    jstring str = env_-&gt;NewStringUTF(event);
    const int result = static_cast&lt;int&gt;(
      env_-&gt;CallIntMethod(callbackObject_, invokeMethodId_, str, data));
    env_-&gt;DeleteLocalRef(str);
    return result;
  }
};</strong>
</pre>
<p class="illustration">Possibile implementazione della modellizzazione dell'oggetto Java <span class="code">Callback</span></p>
<p>L'oggetto C++ <span class="code">WrappedCallback</span> conserva due riferimenti: il primo è quello dell'istanza dell'oggetto Java <span class="code">Callback</span>, il secondo al metodo <span class="code">invoke</span> della classe stessa. Quando viene innescato &ndash; tramite l'operatore <em>function call</em> &ndash;, esso inoltra il messaggio all'oggetto Java collegato, attivando il metodo <span class="code">invoke</span> sull'istanza di cui possiede il riferimento, passando i valori dei parametri ricevuti in ingresso. Restituisce infine al chiamante il valore di ritorno ottenuto in risposta dall'oggetto Java. La forma assunta dalla callback C che la libreria ausiliaria passa a quella nativa è la seguente:</p>
<pre class="code">
extern &quot;C&quot; {
  ...

  <strong>int wrapper_callback(const char* event, int data, void* param) {
    // retrieve and invoke... what WrappedCallback object?!
  }</strong>
}
</pre>
<p class="illustration">Il &ldquo;guscio&rdquo; della callback della libreria wrapper</p>
<p>Come si fa ad ottenere un riferimento all'oggetto C++ <span class="code">Callback</span> da usare come ponte verso l'istanza <span class="code">Callback</span> Java? Chi l'ha creato? Quando? Rispondere alle due ultime domande è semplice: l'oggetto è stato creato dalla stessa liberia di wrapping, prima di attivare il metodo nativo. Per	 esempio:</p>
<pre class="code">
extern "C" {
  ...

  <strong>JNIEXPORT jstring JNICALL Java_xx_company_product_LIB-NAME_method(
    JNIEnv* env, jobject thiz, jint value, jobject callback) {
    WrappedCallback wrappedCallback(env, callback);
    return env-&gt;NewStringUTF(method(
      value, wrapper_callback, reinterpret_cast&lt;void*&gt;(wrappedCallback)));
  }</strong>
}
</pre>
<p class="illustration">Possibile esempio di wrapping di un metodo con callback</p>
<p>Il codice sopra riportato contiene pure la risposta alla prima domanda: il riferiemento all'oggetto <span class="code">WrappedCallback</span> è passato a <span class="code">wrapper_callback</span> attraverso il parametro <span class="code">param</span>. L'implementazione di <span class="code">wrapper_callback</span> diventa quindi:</p>
<pre class="code">
extern &quot;C&quot; {
  ...

  int wrapper_callback(const char* event, int data, void* param) {
    // retrieve and invoke the WrappedCallback
    <strong>WrappedCallback* wrappedCallback = reinterpret_cast&lt;WrappedCallback*&gt;(param);
    return (*wrappedCallback)(event, data);</strong>
  }
}
</pre>
<p>Il diagramma delle classi si è arricchito di due nuove classi:</p>
<a href="img/bluetooth-cpp-android/invoke-callback-class-diagram.png">
<img src="img/bluetooth-cpp-android/invoke-callback-class-diagram.png" width="600"/>
</a>
<p class="illustration">Class diagram con il supporto alle callback (click sull'immagine per ingrandirla).</p>
<p>Il codice sottostante esemplifica l'uso di un'API con callback:</p>
<pre class="code">
  ...
  BluetoothConnection connection = new BluetoothConnection(...);
  ...

  // initialization
  NativeAPI aNativeAPI = new NativeAPI();
  aNativeAPI.initialize(connection);
  ...

  // using the native API
  Callback callback = new Callback(...);
  String result = aNativeAPI.method(aValue, callback);
  ...

  // finalization
  aNativeAPI.finalize();
  ...
</pre>
<p>La sequenza delle chiamate nel caso della callback è schematizzato qui sotto:</p>
<a href="img/bluetooth-cpp-android/invoke-callback-sequence-diagram.png">
<img src="img/bluetooth-cpp-android/invoke-callback-sequence-diagram.png" width="800"/>
</a>
<p class="illustration">Sequence diagram di una chiamata con callback (click sull'immagine per ingrandirla).</p>
<p>Prima di effettuare la chiamata nativa, l'applicativo Java istanzia l'oggetto <span class="code">Callback</span> (messaggio <span class="message">[2]</span>); prosegue quindi all'attivazione del metodo <span class="code">method</span> della classe <span class="code">NativeAPI</span> (<span class="message">[3]</span>), cui passa un riferimento all'oggetto <span class="code">Callback</span> appena creato. La chiamata viene inoltrata alla libreria di wrapping, che riceve il riferimento e lo memorizza all'interno di un oggetto <span class="code">WrappedCallback</span> (<span class="message">[5]</span>).</p>
<p>A questo punto viene invocato il metodo nativo (<span class="message">[6]</span>), cui viene passato un puntatore a <span class="code">wrapper_callback</span>, la callback ausiliaria propria della libreria di wrapping. Si può presupporre che il codice nativo effettuerà un certo numero di comunicazioni con lo strumento remoto (messaggi <span class="message">[7]</span>, &hellip; <span class="message">[10]</span>), e di tanto in tanto chiamerà la callback locale (<span class="message">[11]</span>). Per tutta risposta, questa attiverà l'oggetto <span class="code">WrappedCallback</span> passato in <span class="code">param</span> con i valori ricevuti dalla libreria nativa (<span class="message">[12]</span>). I medesimi valori saranno quindi inoltrati alla callback Java (<span class="message">[13]</span>), ed il valore di ritorno ottenuto sarà ricondotto alla liberia nativa seguendo il percorso inverso (messaggi <span class="message">[14]</span>, <span class="message">[15]</span> e <span class="message">[16]</span>).</p>
<h2>Garbage Collection e C++</h2>
<h3>Riferimenti e indirizzi di memoria</h3>
<p>A differenza di quanto accade in C++, gli oggetti Java non occupano una posizione fissa in memoria: la <em>garbage collection</em> infatti, per determinare quali di questi possano essere deallocati, li sposta. Questo vuol dire che il riferimento all'oggetto Java <span class="code">BluetoothConnection</span> in <span class="code">JavaConnection</span> potrebbe diventare invalido. È quindi indispensabile chiedere al runtime Java di lasciare l'oggetto <span class="code">BluetoothConnection</span> al suo posto; un modo per farlo è di acquisire un riferimento <em>globale</em> (cfr. <a href="http://docs.oracle.com/javase/7/docs/technotes/guides/jni/spec/functions.html#weak">Weak Global References</a> nella documentazione ufficiale Oracle):</p>
<pre class="code">
JavaConnection::JavaConnection(JNIEnv* env, jobject connection)
 : env_(env), ... {
  <strong>// prevent `connection` object reallocation
  connection_ = env_-&gt;NewGlobalRef(connection);</strong>
  ...
}

JavaConnection::~JavaConnection() {
  <strong>// release the `connection` object to the java&apos;s GC
  env_-&gt;DeleteGlobalRef(connection_);</strong>
  ...
}
</pre>
<p class="illustration">Acquisizione di un riferimento globale all'istanza di <span class="code">BluetoothConnection</span></p>
<h3>Limitazione del numero di riferimenti locali</h3>
<p>Il runtime Java può gestire solo un numero limitato di riferimenti ad oggetti locali (cfr. <a href="http://docs.oracle.com/javase/8/docs/technotes/guides/jni/spec/design.html#referencing_java_objects">Referencing Java Objects</a> nella documentazione ufficiale Oracle); se il codice nativo ne istanzia troppi, senza mai dare il tempo al runtime di scaricare quelli non più referenziati, si rischia il blocco dell'applicazione con errore &laquo;<span class="code">ReferenceTable overflow (max=512)</span>&raquo; o equivalente. Per scongiurare il problema, bisogna <strong>rilasciare esplicitamente ogni oggetto non più necessario</strong>:</p>
<pre class="code">
int JavaConnection::send(const char* data, int count) {
  jbyteArray buffer = env_-&gt;NewByteArray(count);
  auto local = std::vector&lt;jbyte&gt;(count);
  ...

  env_-&gt;SetByteArrayRegion(buffer, 0, count, local.data());
  jint sent = env_-&gt;CallIntMethod(connection_, send_, buffer);

  <strong>// release java objects as soon as possible
  env_-&gt;DeleteLocalRef(buffer);</strong>
  ...

  return static_cast&lt;int&gt;(sent);
}
</pre>
<p class="illustration">Esempio di rilascio esplicito di un oggetto locale</p>
<p>Il codice sopra riportato mostra una possibile implementazione del codice di wrapping della funzione <span class="code">send</span>. Come si può notare, l'invio richiede l'allocazione temporanea di un oggetto di tipo <span class="code">jbyteArray</span>. Poiché il codice nativo richiama questo metodo ciclicamente fino all'esaurimento dei dati da trasmettere, non è possibile determinare a priori quante volte il metodo verrà invocato prima di tornare il controllo all'applicativo Java (nella fattispecie, svariate centinaia!). Per questa ragione la variabile <span class="code">buffer</span> viene rilasciata esplicitamente appena possibile.</p>
<h2>Considerazioni finali</h2>
<p>Non ho affrontato la questione del <em>build</em> della libreria nativa e di quella di wrapping, che è stato uno scoglio aggiuntivo da superare. Le difficoltà principali sono emerse dalle singolari peculiarità dei vari runtime C distribuiti con l'NDK:</p>
<ul>
<li>nessuno di essi supporta lo standard C++11 in maniera soddisfacente; alcuni di essi (vedere ad esempio <a href="http://stackoverflow.com/questions/33390658/c-regex-not-working-in-android-nd">C++ regex not working in Android NDK</a>) contengono delle implementazioni bacate che, sebbene compilino correttamente, causano dei <em>segmentation fault</em> in esecuzione;</li>
<li>il runtime <span class="library">libgnustl</span> è distribuito con una licenza GPLv3 modificata tale per cui non è linkabile staticamente in progetti proprietari;</li>
<li>alcuni runtime richiedono la presenza della libreria <span class="library">libatomic</span>, pena un errore di tipo &laquo;<span class="code">undefined reference to '__atomic_fetch_add_4'</span>&raquo; in fase di linking (vedere ad esempio <a href="http://brian.io/android-ndk-r10c-docs/Programmers_Guide/html/md_3__key__topics__libraries__c_p_l_u_s_p_l_u_s-_s_u_p_p_o_r_t.html">C++ Support</a> nella <em>NDK Programmer Guide</em> o <a href="https://code.google.com/p/android/issues/detail?id=68779">stop forcing the user to worry about libatomic</a> nell'<em>Issue Tracker</em> dell'NDK);</li>
<li>con alcuni runtime &mdash; <span class="library">libgnustl</span> è uno di essi &mdash; l'errore appena menzionato viene risolto con il flag <span class="code">-Wl,--gc-sections</span> (vedere ad esempio <a href="http://stackoverflow.com/questions/23041401/android-ndk-stl-c-shared-w-libcxx-force-rebuild-results-in-stdstringstream-n">Android NDK STL c++_shared w/LIBCXX_FORCE_REBUILD results in std::stringstream NOP</a>);</li>
<li><span class="code">libgnustl</span> non supporta un discreto numero di funzioni di utilità della libreria standard, come ad esempio <span class="code">std::to_string</span>, <span class="code">std::stoi</span>, &hellip; (vedere ad esempio <a href="http://stackoverflow.com/questions/22774009/android-ndk-stdto-string-support">Android ndk std::to_string support</a> e <a href="http://stackoverflow.com/questions/17950814/how-to-use-stdstoul-and-stdstoull-in-android/18124627#18124627">How to use std::stoul and std::stoull in Android?</a>).</li>
</ul>
<p>Ho risolto gran parte dei problemi abbandonando l'NDK ufficiale a favore di <a href="https://www.crystax.net/">Crystax</a> che, a partire dalla revisione #799 ha il vantaggio di supportare <a href="https://cmake.org/">CMake</a> (cfr. <a href="https://github.com/crystax/android-samples-cmake">Simple CMake-enabled example working with CrystaX NDK</a>, il sistema di build che già usavo per la compilazione della libreria nativa su Windows e Linux.</p>
<p class="modification-notice">Pagina modificata il 02/05/2017</p>
</body>
</html>
