FPSrv - FotoPrint Server

Il driver originale fornito con la stampante, un programma DOS a linea di
comando, occupa interamente il processore durante il trasferimento
dell'immagine alla stampante, rendendo impossibile le attivita' di fotoritocco
che il committente intende svolgere.

Il programma ovvia al problema richiamando il driver all'interno di una console
DOS di un processo esterno e catturandone l'uscita per determinare l'esito
della stampa.

Nel tempo l'applicazione e' divenuta una sorta di server di stampa:
la versione finale monitora infatti costantemente una cartella (INPUT
DIRECTORY) in attesa che l'utente vi salvi le immagini da stampare.
Se la stampa di un'immagine ha successo, il file relativo e' copiato nella
cartella contentente le immagini gia' stampate (OUTPUT DIRECTORY), in caso
contrario in quella contenente le immagini che per qualche ragione non sono
state stampate (ERROR DIRECTORY). Un parametro (OUTPUT DIRECTORY OVERWRITING)
definisce il comportamento tenuto dal programma nel caso di omonimie di file:
sovrascrittura o ridenominazione del file con un indice progressivo per evitare
di perdere i file immagine di cui si e' precedentemente tentata la stampa. In
questo caso, il nome del file originale viene arricchito di un suffisso della
forma "#NNNN" ove NNNN e' un numero di al piu' quattro cifre che garantisce
l'unicita' del nome del file. Nel caso non sia stato possibile individuare un
nome di file univoco, il file originale, appena stampato, viene eliminato.

Durante il suo funzionamento, la finestra principale dell'applicativo rimane
nascosta, e l'attivita' del programma e' deducibile da un'icona posta nella
area di notifica: il colore verde indica che il server e' fermo (IDLE),
il colore giallo indica che il server e' in attesa di un file immagine (WAIT),
il colore rosso indica che il server e' impegnato nel trasferimento di
dati alla stampante (BUSY). Durante l'elaborazione di un'immagine, il nome del
file relativo e' visibile nel tooltip dell'icona di notifica. La finestra
principale del programma e' richiamabile con un doppio click sull'icona di
notifica o per mezzo del menu contestuale della stessa.

La console entro la quale viene eseguito il driver puo', a scelta dell'utente,
essere visualizzata sullo schermo (OPEN DOS PROMPT); e' possibile inoltre
definire la priorita' del processo driver (DRIVER PRIORITY) e impostare gli
eventuali parametri ausiliari supplementari (COMMAND LINE OPTIONS).

Il programma offre inoltre una serie di automatismi che agevolano il lavoro
dell'utente; tra questi, l'opzione MultiPrint (USE MULTI PRINT) che consente
di produrre piu' stampe di una stessa immagine effettuando un unico
trasferimento - il numero di copie desiderate e' specificato in un suffisso
del file nella forma "@N" ove N rappresenta il numero di repliche da produrre
(es. "FILE@12.TIF"). L'opzione di auto-rotazione (AUTO ROTATE), se attivata,
determina l'orientamento ideale dell'immagine di stampa in funzione delle
dimensioni dell'immagine originale, introducendo una rotazione di 90 gradi se
la larghezza risulta inferiore all'altezza con quest'ultima inferiore alla
larghezza del rotolo di carta fotografica installata, oppure se l'altezza
risulta essere inferiore alla dimensione del rotolo e la larghezza superiore.
Le risoluzioni di stampa possono essere indifferentemente quelle specificate
nel file immagine (USE TIFF'S DPI) oppure una a scelta dell'utente (HORZ/VERT).
E' infine possibile determinare i margini di posizionamento della stampa
rispetto alla carta fotografica (ZERO MARGINS/TOP, LEFT), nonche' impostare
i parametri di taglio in modo automatico (CUT AUTOMATICALLY/GAP) o manuale 
(HEIGHT).

E' disponibile un livello minimale di gestione della priorita' di stampa:
i file immagine prefissati da un punto esclamativo (!) sono inviati alla
stampante prima di qualunque altro file. L'ordine di invio dei file a
priorita' alta, qualora ve ne sia piu' d'uno, non e' definito.
